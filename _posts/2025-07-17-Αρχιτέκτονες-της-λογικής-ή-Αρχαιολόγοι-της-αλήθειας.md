<html lang="el">

<head>

<meta charset="UTF-8">

<meta name="viewport" content="width=device-width, initial-scale=1.0">

<style>

/* Γενικά Στυλ για το Σώμα της Σελίδας */

body {

font-family: 'Georgia', 'Times New Roman', serif;

line-height: 1.6;

background-color: #f4f4f9;

color: #333;

margin: 0;

padding: 0;

}

basic
    /* Κεντρικό Κοντέινερ του Άρθρου */
    .article-container {
        max-width: 800px;
        margin: 2rem auto;
        padding: 2rem;
        background-color: #ffffff;
        border-radius: 8px;
        box-shadow: 0 4px 12px rgba(0, 0, 0, 0.08);
    }

    /* Στυλ για τον Κύριο Τίτλο */
    h1 {
        font-size: 2.5rem;
        font-weight: 700;
        line-height: 1.2;
        color: #2c3e50;
        margin-bottom: 1.5rem;
        text-align: center;
    }
    
    /* Στυλ για Επικεφαλίδες μικρότερου επιπέδου */
    h3 {
        font-size: 1.5rem;
        color: #34495e;
        margin-top: 2.5rem;
        border-bottom: 2px solid #e0e0e0;
        padding-bottom: 0.5rem;
    }

    /* Οριζόντια Γραμμή */
    hr {
        border: none;
        height: 1px;
        background-color: #e0e0e0;
        margin: 2.5rem 0;
    }

    /* Στυλ για τις παραγράφους */
    p {
        margin-bottom: 1.2em;
        font-size: 1.1rem;
        text-align: justify;
    }

    /* Στυλ για τα Blockquotes (Παραθέματα, Ορισμοί) */
    blockquote {
        margin: 1.5em 0;
        padding: 1em 1.5em;
        border-left: 5px solid #3498db;
        background-color: #ecf0f1;
        border-radius: 4px;
        font-style: italic;
    }
    
    blockquote p {
        margin-bottom: 0.5em;
        font-size: 1.05rem;
        text-align: left;
    }
    
    blockquote footer {
        text-align: right;
        font-style: normal;
        font-weight: bold;
        color: #555;
    }

    /* Στυλ για Λίστες (Αριθμημένες και μη) */
    ul, ol {
        margin-bottom: 1.5em;
        padding-left: 2em;
    }

    li {
        margin-bottom: 0.8em;
        font-size: 1.1rem;
    }
    
    /* Στυλ για τον κώδικα ή τις μαθηματικές αποδείξεις */
    .proof-section {
        background-color: #fdfdfd;
        border: 1px solid #eee;
        border-radius: 5px;
        padding: 1.5rem;
        margin-top: 1rem;
        font-family: 'Courier New', Courier, monospace;
    }
    
    .proof-section ol {
        padding-left: 1.5em;
    }
    
    .proof-section li, .proof-section p {
        font-size: 1.1rem;
        color: #333;
    }

    /* Στυλ για την Εικόνα του Άρθρου */
    .article-image {
        margin: 2.5rem 0;
        text-align: center;
    }

    .article-image img {
        max-width: 100%;
        height: auto;
        border-radius: 8px;
        box-shadow: 0 4px 12px rgba(0, 0, 0, 0.08);
    }

    .article-image figcaption {
        margin-top: 0.8em;
        font-size: 0.9rem;
        color: #7f8c8d;
        font-style: italic;
        text-align: center;
    }

    /* Προσαρμογή για Κινητές Συσκευές */
    @media (max-width: 768px) {
        .article-container {
            padding: 1.5rem;
            margin: 1rem;
        }
        h1 {
            font-size: 2rem;
        }
        p, li {
            font-size: 1rem;
        }
    }
</style>
</head>

<body>

<main>

<article class="article-container">



    <p>Σύμφωνα με την Παλαιά Διαθήκη, οι άνθρωποι, ομιλώντας τότε μία κοινή γλώσσα, αποφάσισαν να χτίσουν έναν πύργο τόσο ψηλό που θα έφτανε έως τον ίδιο τον Θεό. Εκείνος, ως απάντηση στην αλαζονική τους πρόθεση, σύγχυσε τις γλώσσες τους, δημιουργώντας πλήθος διαφορετικών διαλέκτων, με αποτέλεσμα να μην μπορούν πλέον να συνεννοηθούν και το έργο να μείνει ημιτελές. Κι όμως, χωρίς οι ίδιοι να το γνωρίζουν, υπήρχε ακόμη μια πανανθρώπινη, μυστηριώδης γλώσσα που θα μπορούσε να τους χαρίσει ξανά την πολυπόθητη ικανότητα της μεταξύ τους επικοινωνίας. Μια γλώσσα που αναπτύχθηκε για πρώτη φορά ανεξάρτητα σε διαφορετικούς τόπους και χρόνους, χωρίς την παραμικρή επαφή μεταξύ τους: από τη Βαβυλώνα του 3000 π.Χ. και την Αίγυπτο του 2500 π.Χ., έως την Κίνα του 1200 π.Χ. και τη Μεσοαμερική του 500 π.Χ. Μια γλώσσα που, αν και βασίζεται όπως όλες οι άλλες σε σύμβολα και ορισμούς, έχει τη μοναδική ιδιότητα να μας επιτρέπει να περιγράφουμε τη φύση με ανατριχιαστική λεπτομέρεια. Αυτή ακριβώς η παραδοξότητά της μας φέρνει αντιμέτωπους με ένα από τα μεγαλύτερα ερωτήματα του ανθρώπου: είναι τα μαθηματικά η προϋπάρχουσα «γλώσσα του σύμπαντος» που καλούμαστε να ανακαλύψουμε - ο κώδικας με τον οποίο θα μπορούσαμε δυνητικά να συνομιλήσουμε με εξωγήινους πολιτισμούς- ή δεν είναι παρά μια περίτεχνη εφεύρεση του ανθρώπινου εγκεφάλου - μια ψευδαίσθηση προσαρμοσμένη στα δεδομένα που λαμβάνουμε από τις αισθήσεις - που την έφτιαξε για να περιγράφει τη φυσική πραγματικότητα;</p>
    
    <p>Ψάχνοντας απάντηση σε αυτό το αέναο ερώτημα, πρέπει να είστε έτοιμοι να αμφισβητήσετε τις πιο θεμελιωμένες απόψεις σας, σε κάποια σημεία ακόμη και την ίδια σας τη λογική, για να επιβιώσετε από τον επικείμενο «νοητικό» κλονισμό. Για εσάς που θεωρείτε την πεποίθησή σας για τον κόσμο παγιωμένη και αλάνθαστη, κανείς δεν σας αποτρέπει από το να ανοίξετε την τηλεόραση και, ποιος ξέρει, μπορεί να είστε τυχεροί και να έχει πρεμιέρα το Survivor. Για τους υπόλοιπους που αποδέχεστε την πρόκληση, ποτέ δεν είναι αργά να καθίσουμε μία ακόμα φορά στα θρανία...</p>
    
    <p>Στο Γυμνάσιο, ο μαθητής έρχεται για πρώτη φορά αντιμέτωπος με τον ορισμό της τετραγωνικής ρίζας. Από το βιβλίο της Β' Γυμνασίου παραθέτω:</p>
    
    <blockquote>
        <p>«Τετραγωνική ρίζα ενός θετικού αριθμού α, λέγεται ο θετικός αριθμός, ο οποίος, όταν πολλαπλασιαστεί με τον εαυτό του, δίνει τον αριθμό α. Η τετραγωνική ρίζα του α συμβολίζεται με √α».</p>
    </blockquote>
    
    <p>Ο ορισμός είναι σαφής: αρκεί να πολλαπλασιάσουμε έναν οποιονδήποτε θετικό αριθμό με τον εαυτό του, και το αποτέλεσμα θα είναι ο αριθμός του οποίου ο αρχικός αποτελεί τη ρίζα. Έχετε όμως σκεφτεί γιατί ο ορισμός μάς αναγκάζει να επιλέξουμε υποχρεωτικά έναν θετικό αριθμό;</p>
    
    <p>Ας προσπαθήσουμε να βρούμε την τετραγωνική ρίζα του -25. Αυτό που ψάχνουμε είναι έναν αριθμό, που όταν τον πολλαπλασιάσουμε με τον εαυτό του, θα μας δώσει -25. Ας τον πούμε αριθμό 'x'. Άρα, ψάχνουμε x τέτοιο ώστε x × x = -25. Αν πάρουμε έναν οποιονδήποτε θετικό αριθμό και τον πολλαπλασιάσουμε με τον εαυτό του, τι αποτέλεσμα θα έχουμε; Για παράδειγμα, 2 × 2 = 4 (θετικό). 10 × 10 = 100 (θετικό). Ένας θετικός αριθμός στο τετράγωνο δίνει πάντα θετικό αποτέλεσμα. Άρα, δεν μπορεί να μας δώσει -25. Ας δοκιμάσουμε τώρα με έναν αρνητικό αριθμό. Τι γίνεται αν πολλαπλασιάσουμε το -5 με τον εαυτό του; (-5) × (-5) = +25. Θυμάστε; «Πλην» επί «πλην» μας κάνει «συν». Το ίδιο και με το -2: (-2) × (-2) = +4. Ένας αρνητικός αριθμός στο τετράγωνο δίνει πάντα θετικό αποτέλεσμα. Άρα, ούτε ο αρνητικός αριθμός μπορεί να μας δώσει -25. Έτσι λοιπόν, καταλήγουμε «λογικά» στο συμπέρασμα ότι δεν ορίζεται ρίζα αρνητικού αριθμού.</p>
    
    <p>Τι κι αν όμως σας έλεγα ότι δεν θα μπορούσατε να διαβάζετε αυτή τη στιγμή αυτές τις λέξεις χωρίς την παράλογη --στα όρια του τρελού-- τετραγωνική ρίζα του -25 (δεν αστιεύομαι ότι στα μαθηματικά αποκαλείται φανταστικός αριθμός); Ότι χωρίς αυτήν δεν θα είχατε Wi-Fi, ραδιόφωνο, τηλεόραση, μαγνητικούς τομογράφους και, σίγουρα στο μέλλον, πανίσχυρους κβαντικούς υπερυπολογιστές και υπερνοημοσύνη; Τι κι αν σας έλεγα πως αυτό που μοιάζει αδύνατο ως σύλληψη, στην ουσία δεν είναι παρά ένας συμβιβασμός που κάνουμε μεταξύ μας οι μαθηματικοί; Αποδεικνύεται, ωστόσο, ότι απεικονίζει τόσο καλά τους φυσικούς νόμους, λες και υπήρχε ήδη εκεί έξω - ή στα άδυτα του μυαλού μας - διατυπωμένο, έτοιμο να αποκαλυφθεί και να αλλάξει μια για πάντα την πραγματικότητά μας!</p>
    
    <hr>

    <p>Ως «άτακτοι», μικροί μαθηματικοί, ας κάνουμε τώρα ένα ενδιαφέρον νοητικό πείραμα. Προηγουμένως, αναφέρθηκα στον βασικό μαθηματικό κανόνα: «πλην» επί «πλην» μας κάνει «συν» [(-) × (-) = (+)]. Έχετε σκεφτεί ποτέ τι θα συνέβαινε αν κάναμε μια «ζαβολιά» και αλλάζαμε τους κανόνες του παιχνιδιού, ορίζοντας ότι:</p>
    
    <blockquote>
        <ul>
            <li>«πλην» επί «πλην» μας κάνει «πλην» [(-) × (-) = (-)],</li>
            <li>«συν» επί «συν» μας κάνει «πλην» [(+) × (+) = (-)],</li>
            <li>και, αντιστρόφως, «πλην» επί «συν» μας κάνει «συν» [(-) × (+) = (+)];</li>
        </ul>
    </blockquote>
    
    <p>Γνωρίζω ότι με μια πρώτη ματιά μοιάζει παράξενο. Αν το καλοσκεφτείτε, όμως, δοκιμάζουμε μονάχα διαφορετικά σύμβολα, με απλές κάθετες και οριζόντιες γραμμές, των οποίων δεν αλλάζουμε κάτι ουσιαστικό, παρά μόνο τη σειρά του συνδυασμού τους. Βέβαια, θα αντιδράσετε λέγοντας ότι το νόημα που υποδηλώνεται δεν είναι και τόσο ασήμαντο, διότι η οριζόντια γραμμή (-) είναι στο μυαλό σας συνδεδεμένη με τους αρνητικούς αριθμούς, ενώ ο σταυρός (+) με τους αντίθετούς τους, τους θετικούς. Σωστά, λοιπόν, εντοπίσατε τη βασική διάκριση που κάνουν τα μαθηματικά: τη διαφορά ανάμεσα στο σύμβολο (π.χ. «-») και τη συμβολιζόμενη έννοια (π.χ. οι αρνητικοί αριθμοί).</p>
    
    <p>Η ίδια ακριβώς διάκριση υπάρχει ανάμεσα στο σύμβολο «1» και στην έννοια της «μονάδας», η οποία μαθηματικά ορίζεται ως το ουδέτερο στοιχείο του πολλαπλασιασμού. Είναι, με άλλα λόγια, ο αριθμός εκείνος που, με όποιον τυχαίο αριθμό κι αν πολλαπλασιαστεί, δίνει ως αποτέλεσμα τον ίδιο τον τυχαίο αριθμό (δηλαδή, 1 × X = X). Αν «πονηρευτούμε» όμως λίγο και εφαρμόσουμε τον νέο μας κανόνα, αυτή η ιδιότητα της μονάδας παύει να ισχύει. Αν πάρουμε για παράδειγμα το 2, ο πολλαπλασιασμός 1 × 2 θα έδινε ως αποτέλεσμα -2, και όχι 2, αφού ο νέος μας κανόνας ορίζει ότι (+) × (+) = (-). Έτσι, παραδόξως, βρήκαμε έναν τυχαίο αριθμό ‘x’ (το 2) που, όταν πολλαπλασιάζεται με τη μονάδα, δεν δίνει τον εαυτό του ‘x’ (αλλά το -2). Αυτό προκαλεί μια σημαντική αντίφαση, κάνοντας το νέο σύστημα κανόνων που ορίσαμε ασυνεπές, όπως θα έλεγε ένας μαθηματικός. Το γεγονός αυτό προκαλεί εφιάλτες ακόμα και στους πιο λαμπρούς μαθηματικούς και έρχεται σε ρήξη με τη λογική συνοχή του συστήματος. Αν εσείς, παρ’ όλα αυτά, δεν πέφτετε σε παγίδες και είστε όσο ευφυείς όσο πιστεύετε (να σας θυμίσω ότι έχετε ήδη αποφύγει το Survivor), σας προκαλώ να βρείτε την παράβαση του πιο βασικού μαθηματικού κανόνα - για βοήθεια, τον έχετε διδαχθεί για πρώτη φορά στη Β' Δημοτικού - που κάνει το σύστημα ασυνεπές και οδηγεί στην αντιφατική «απόδειξη» της πρότασης «0=1» στο τέλος του άρθρου.</p>
    
    <hr>

    <p>Ολόκληρος ο μαθηματικός τρόπος σκέψης έχει ως θεμελιώδη σκοπό του την εγγύηση της συνέπειας του συστήματος εντός του οποίου εφαρμόζουμε τις μαθηματικές μεθόδους. Κι όσο περίπλοκα και αν φαντάζουν τα μαθηματικά, η διαδικασία που ακολουθούν είναι, στην ουσία της, εξαιρετικά απλή και δομημένη:</p>
    
    <ol>
        <li>Επιλέγουμε κάποιες θεμελιώδεις, γενικά αποδεκτές αλήθειες - τα αξιώματα - που λειτουργούν ως τα θεμέλια του μαθηματικού μας οικοδομήματος. Για παράδειγμα, αξίωμα είναι ότι «από δύο σημεία διέρχεται μία μοναδική ευθεία» ή ότι «με δεδομένο κέντρο και ακτίνα μπορεί να σχεδιαστεί ένας κύκλος».</li>
        <li>Επιλέγουμε μια σειρά από κανόνες - πράξεις, λογικές τεχνικές κ.λπ. - που μας επιτρέπουν να αποδεικνύουμε νέες προτάσεις --θεωρήματα, λήμματα, πορίσματα-- ξεκινώντας αποκλειστικά από τα αξιώματα και ακολουθώντας λογικά βήματα.</li>
        <li>Αποφεύγουμε πάση θυσία κάθε αντίφαση. Αυτό σημαίνει ότι κάθε καινούργια πρόταση που διατυπώνουμε μπορεί να είναι είτε μόνο αληθής, είτε μόνο ψευδής εντός του συστήματος που ορίσαμε, αλλά ποτέ και τα δύο ταυτόχρονα. Αν μια πρόταση είναι αληθής - δηλαδή συμφωνεί με τα αξιώματα, τους κανόνες και τις ήδη αποδεδειγμένες προτάσεις - την εντάσσουμε στο σύστημα. Ειδάλλως, την απορρίπτουμε.</li>
    </ol>
    
    <p>Θυμηθείτε το προηγούμενο παράδειγμα. Με το που αλλάξαμε τον κανόνα των προσήμων, οδηγηθήκαμε στην αντίφαση ότι το «1» - το οποίο είχαμε αρχικά ορίσει ως μονάδα (αξίωμα) - τελικά δεν συμπεριφερόταν ως τέτοια. Δεν πληρούσε πλέον την ιδιότητα 1 × X = X για κάθε τυχαίο αριθμό X, αφού με τους νέους κανόνες είχαμε 1 × 2 = -2. Αυτή η αντίφαση - η ασυμφωνία δηλαδή μιας νέας πρότασης με ένα θεμελιώδες αξίωμα - κατέστησε το νέο μας σύστημα ασυνεπές, με αποτέλεσμα να αναγκαζόμαστε να το απορρίψουμε.</p>
    
    <p>Κι ενώ για χιλιετίες αυτό το μοντέλο σκέψης φαινόταν ό,τι πιο αντικειμενικό και ακέραιο είχε καταφέρει να συλλάβει ο ανθρώπινος νους, το 1931 ο - άγνωστος τότε - μαθηματικός Kurt Gödel απέδειξε δύο συνταρακτικές προτάσεις που άλλαξαν για πάντα την αντίληψή μας για τα όρια της γνώσης.</p>
    
    <blockquote>
        <p><strong>I. Πρώτο Θεώρημα:</strong> Σε κάθε αξιωματικό σύστημα (που είναι δηλαδή φτιαγμένο από αξιώματα) που είναι συνεπές (δεν οδηγεί σε αντιφάσεις) και ταυτόχρονα αρκετά ισχυρό ώστε να περιγράφει τη βασική αριθμητική (πρόσθεση, πολλαπλασιασμό κ.λπ.), θα υπάρχουν πάντοτε προτάσεις που, ενώ είναι αληθείς, είναι αδύνατον να αποδειχθούν μέσα από το ίδιο το σύστημα. Με άλλα λόγια, κάθε τέτοιο σύστημα είναι εξ ορισμού ατελές (μη πλήρες).</p>
        <p><strong>II. Δεύτερο Θεώρημα:</strong> Κανένα τέτοιο συνεπές και ισχυρό αξιωματικό σύστημα δεν μπορεί να αποδείξει τη δική του συνέπεια.</p>
    </blockquote>
    
    <p>Η απόδειξη αυτών των θεωρημάτων αποτελεί μια συναρπαστική διανοητική κατασκευή, η οποία, λόγω της πολυπλοκότητάς της, δεν μπορεί να αποδοθεί εδώ λεπτομερώς. Ωστόσο, για να συλλάβουμε τη βασική ιδέα, μπορούμε να κάνουμε τον εξής παραλληλισμό:</p>
    
    <blockquote>
        <p><strong>Το Παράδοξο της Κάρτας</strong></p>
        <p>Φανταστείτε μια κάρτα που έχει δύο πλευρές:</p>
        <ul>
            <li>Στη μία πλευρά γράφει: «Η πρόταση στην άλλη πλευρά αυτής της κάρτας είναι αληθής».</li>
            <li>Στην άλλη πλευρά γράφει: «Η πρόταση στην άλλη πλευρά αυτής της κάρτας είναι ψευδής».</li>
        </ul>
    </blockquote>
    
    <p>Αν προσπαθήσουμε να αποφασίσουμε για την αλήθεια αυτών των προτάσεων, παγιδευόμαστε σε έναν ατέρμονο λογικό κύκλο: Αν υποθέσουμε ότι η πρώτη πρόταση είναι αληθής, τότε πρέπει να δεχτούμε ότι και η δεύτερη είναι αληθής. Όμως, η δεύτερη πρόταση λέει ότι η πρώτη είναι ψευδής. Αυτό έρχεται σε αντίθεση με την αρχική μας υπόθεση. Αν, από την άλλη, υποθέσουμε ότι η πρώτη πρόταση είναι ψευδής, τότε η δεύτερη πρέπει να είναι ψευδής, το οποίο με τη σειρά του σημαίνει ότι η πρώτη είναι αληθής. Και πάλι καταλήγουμε σε αντίφαση. Αυτό είναι ένα κλασικό παράδοξο αυτοαναφοράς, παρόμοιο με τη διάσημη φράση: «Αυτή η πρόταση είναι ψευδής».</p>
    
    <p>Ο Gödel έκανε κάτι ανάλογο, αλλά με απόλυτη μαθηματική ακρίβεια:</p>
    
    <ol>
        <li>Κατασκεύασε, μέσα στο σύστημα της αριθμητικής, μια μαθηματική πρόταση (ας την πούμε G), η οποία ουσιαστικά κωδικοποιούσε την εξής ιδέα: «Αυτή η πρόταση G δεν είναι αποδείξιμη εντός του συστήματος».</li>
        <li>Από εδώ προκύπτει ένα δίλημμα:
            <ul>
                <li>Αν το σύστημα κατάφερνε να αποδείξει την πρόταση G, τότε θα αποδείκνυε κάτι που η ίδια η πρόταση ισχυρίζεται ότι είναι αναπόδεικτο. Αυτό θα σήμαινε ότι το σύστημα περιέχει αντίφαση, άρα είναι ασυνεπές.</li>
                <li>Αν το σύστημα δεν μπορεί να αποδείξει την G, τότε αυτό που ισχυρίζεται η G είναι αλήθεια (δηλαδή, είναι όντως μη αποδείξιμη). Επομένως, έχουμε μια πρόταση που είναι αληθής αλλά μη αποδείξιμη.</li>
            </ul>
        </li>
    </ol>
    
    <p>Το ξέρω ότι μπορεί να αρχίσατε να μπερδεύεστε (σας προειδοποίησα ότι έρχεται «κάψιμο», αλλά εσείς επιμένετε να διαβάζετε με τη θέλησή σας παρά το Survivor), όμως αξίζει να το ξαναδιαβάσετε όσες φορές χρειαστεί για να αντιληφθείτε την τεράστια σπουδαιότητα αυτού του συμπεράσματος: στα μαθηματικά υπάρχουν ορισμένες αλήθειες, για τις οποίες γνωρίζουμε ότι ισχύουν, που όμως δεν μπορούν να αποδειχθούν με τα εργαλεία του συστήματος που έχουμε επιλέξει.</p>
    
    <hr>

    <p>Με άλλα λόγια, δεν υπάρχει μία «απόλυτη» μαθηματική αλήθεια. Η αλήθεια είναι σχετική και εξαρτάται από τα αξιώματα - τις αρχικές αλήθειες - που απαρτίζουν το σύστημα της επιλογής μας. Μπορούμε, δηλαδή, να κατασκευάσουμε δύο διαφορετικά μαθηματικά συστήματα, όπου στο ένα μια συγκεκριμένη πρόταση να είναι αληθής και στο άλλο η ίδια ακριβώς πρόταση να είναι ψευδής. Και το πιο εντυπωσιακό; Κανένα από τα δύο συστήματα δεν είναι λανθασμένο! Και τα δύο είναι απολύτως σωστά, το καθένα με τον δικό του τρόπο!</p>
    
    <p>Ένα από τα πιο χαρακτηριστικά παραδείγματα αυτής της ιδέας είναι η ιστορία του Πέμπτου Αξιώματος του Ευκλείδη, γνωστού και ως Αξίωμα της Παραλληλίας. Το αξίωμα αυτό δηλώνει ότι «από ένα σημείο εκτός μιας ευθείας, διέρχεται μία και μοναδική ευθεία παράλληλη προς αυτήν». Για πάνω από δύο χιλιετίες, οι μαθηματικοί θεωρούσαν αυτό το αξίωμα μια αυταπόδεικτη αλήθεια του κόσμου μας. Η αποδοχή του, μαζί με τα υπόλοιπα τέσσερα αξιώματα, γεννά την Ευκλείδεια Γεωμετρία: τον οικείο, επίπεδο χώρο που μαθαίνουμε στο σχολείο, όπου το άθροισμα των γωνιών ενός τριγώνου είναι πάντα 180 μοίρες και οι παράλληλες γραμμές δεν συναντιούνται ποτέ. Αυτή είναι η γεωμετρία που χρησιμοποιούμε για να χτίσουμε τα σπίτια μας, να σχεδιάσουμε τα έπιπλά μας και να κατανοήσουμε τον άμεσο, τοπικό μας χώρο.</p>
    
    <p>Τον 19ο αιώνα, όμως, οι μαθηματικοί τόλμησαν να κάνουν το αδιανόητο: αμφισβήτησαν το Αξίωμα της Παραλληλίας. Τι θα συνέβαινε αν το αλλάζαμε; Αν υποθέσουμε ότι «από ένα σημείο εκτός μιας ευθείας, δεν διέρχεται καμία ευθεία παράλληλη προς αυτήν»; H απάντηση είναι απλή: προκύπτει η Σφαιρική Γεωμετρία, η γεωμετρία που ισχύει πάνω στην επιφάνεια μιας σφαίρας, όπως η Γη. Εδώ, οι «ευθείες» είναι οι μεγάλοι κύκλοι (όπως οι μεσημβρινοί) και το άθροισμα των γωνιών ενός τριγώνου είναι πάντα μεγαλύτερο από 180 μοίρες (σας προκαλώ να βρείτε την κοντινότερη υδρόγειο σφαίρα και να χαράξετε μόνοι σας ένα τρίγωνο για να το διαπιστώσετε). Αντίστοιχα, αν υποθέσουμε ότι «διέρχονται άπειρες παράλληλες γραμμές», προκύπτει η Υπερβολική Γεωμετρία (αυτή είναι η γεωμετρία που αντιστοιχεί, σχηματικά, σε μια σέλα). Το πιο εκπληκτικό είναι ότι αυτές οι γεωμετρίες δεν είναι «λάθος». Είναι απόλυτα συνεπή μαθηματικά συστήματα με τεράστιες πρακτικές εφαρμογές. Η Σφαιρική Γεωμετρία είναι το θεμέλιο της σύγχρονης ναυσιπλοΐας, της αεροναυτιλίας, της χαρτογραφίας και της αστρονομίας, καθώς επιτρέπει τον ακριβή υπολογισμό της συντομότερης διαδρομής πάνω στην καμπύλη επιφάνεια της Γης ή άλλων σφαιρικών σωμάτων. Η επιλογή του «σωστού» συστήματος, λοιπόν, δεν είναι θέμα απόλυτης αλήθειας, αλλά θέμα του προβλήματος που καλούμαστε να λύσουμε.</p>
    
    <figure class="article-image">
        <img src="https://i.namu.wiki/i/y3Xg6ozlm9qtwbz_oHH_tqSJuS3tS01XeZQFjIxrgL4p6aPGe9sjeBpwV7mv3saW2fNILU89ZYE4GPy6-XmweKK-nBZviU73xBfKhJ1d3Sl88n2CLQaFSS9i20FYWhlNoRnMIGrxV2ksqwUimXMUFg.webp" alt="Διάγραμμα που συγκρίνει τη Σφαιρική και την Υπερβολική Γεωμετρία.">
        <figcaption>Οπτική αναπαράσταση της Σφαιρικής Γεωμετρίας (αριστερά) και της Υπερβολικής Γεωμετρίας (δεξιά). Σε αντίθεση με την επίπεδη Ευκλείδεια γεωμετρία, εδώ οι ιδιότητες των σχημάτων αλλάζουν δραματικά: στη σφαίρα, οι «παράλληλες» γραμμές τελικά τέμνονται και το άθροισμα των γωνιών ενός τριγώνου ξεπερνά τις 180°, ενώ στην υπερβολική επιφάνεια, οι «παράλληλες» αποκλίνουν και το άθροισμα είναι μικρότερο από 180°.</figcaption>
    </figure>

    <p>Ας επιστρέψουμε στο αρχικό μας πρόβλημα: την τετραγωνική ρίζα του -25. Μέσα στο σύστημα των πραγματικών αριθμών - το σύνολο όλων των αριθμών που μπορούν να τοποθετηθούν σε μια ευθεία γραμμή (θετικοί, αρνητικοί, ακέραιοι, κλάσματα) - δείξαμε προηγουμένως ότι η εξίσωση x² = -25 δεν έχει λύση. Για αιώνες, οι μαθηματικοί απλώς αποδέχονταν αυτό το γεγονός. Η επανάσταση ήρθε όταν μαθηματικοί, όπως ο Euler και ο Gauss, αποφάσισαν να μην δουν αυτό το αδιέξοδο ως περιορισμό, αλλά ως πρόσκληση για τη δημιουργία ενός νέου, ευρύτερου συστήματος. Τι έκαναν; Εισήγαγαν έναν νέο κανόνα, ένα νέο «αξίωμα», αψηφώντας τον παλιό. Όρισαν μια νέα οντότητα, την οποία ονόμασαν φανταστική μονάδα (i), με μία και μοναδική ιδιότητα: i² = -1. Έτσι, για την εξίσωση x² = -25 έχουμε ότι x = 5i (μπορείτε να το επαληθεύσετε εύκολα μόνοι σας κάνοντας τις πράξεις). Δεν προσπάθησαν να την εξηγήσουν με όρους του παλιού συστήματος. Απλώς την όρισαν και έχτισαν ένα νέο, συνεπές σύστημα γύρω της: τους μιγαδικούς αριθμούς (αριθμούς της μορφής a + bi, που έχουν πραγματικό και φανταστικό μέρος). Αυτό το σύστημα δεν ήταν «λάθος»· ήταν απλώς διαφορετικό, ικανό να λύσει προβλήματα που το προηγούμενο δεν μπορούσε καν να αγγίξει, έχοντας τις θαυμαστές πρακτικές εφαρμογές που ήδη ανέφερα στην αρχή.</p>
    
    <hr>

    <p>Πολύ λογικά, θα μπορούσατε να σκεφτείτε ότι ο Gödel απέδειξε τη «θνησιμότητα» των μαθηματικών -- την εγγενή τους αδυναμία να μας δώσουν απόλυτες, αντικειμενικές απαντήσεις, ανεξάρτητες από το σύστημα που επιλέγουμε. Κι όμως, ακριβώς σε αυτό το σημείο αποκαλύπτεται η βαθύτερη ομορφιά και το μεγαλείο, όχι μόνο των μαθηματικών, αλλά ολόκληρης της επιστημονικής γνώσης. Τα μαθηματικά, μέσα από την ίδια τους τη λογική, δεν αρνούνται τα θεμέλιά τους. Αντιθέτως, είναι σαν να μας λένε με απόλυτη διανοητική εντιμότητα:</p>
    
    <blockquote>
        <p>«Ακόμη και αν αποδεχθώ ως αληθές ολόκληρο το αξιωματικό σύστημα που χρησιμοποιώ, μπορώ να σου αποδείξω, με τα ίδια μου τα εργαλεία, ότι θα υπάρχουν πάντα αλήθειες που δεν μπορώ να αποδείξω».</p>
    </blockquote>
    
    <p>Αυτή η παραδοχή δεν καταρρίπτει το μαθηματικό οικοδόμημα. Αντιθέτως, το καθιστά πλήρως συνειδητοποιημένο για τη φύση και τα όριά του. Ένα τέτοιο σύστημα: δεν αυτοαναιρείται, αλλά αποδεικνύει την ακεραιότητά του, αναγνωρίζοντας και αποδεχόμενο τα όριά του· δεν υποκρίνεται ότι είναι πλήρες και «παντογνώστης», αλλά θέτει τη συνέπεια ως υπέρτατη αξία· αποδέχεται με ταπεινότητα ότι ορισμένες ερωτήσεις ξεπερνούν τις δυνατότητές του· προσαρμόζεται με εκπληκτική ευελιξία, επιτρέποντας τη δημιουργία διαφορετικών «κόσμων» για την περιγραφή διαφορετικών πτυχών της πραγματικότητας (θυμηθείτε το παράδειγμα με τη σφαιρική γεωμετρία ή τους φανταστικούς αριθμούς)· και χαρίζει στον μαθηματικό την ελευθερία, τη φαντασία και τη δημιουργικότητα να ορίσει ο ίδιος τις αρχικές συνθήκες και να εξερευνήσει τα σύμπαντα που αυτές γεννούν.</p>
    
    <blockquote>
        <p>«Αν ορίσουμε τη θρησκεία ως ένα σύστημα σκέψης που περιέχει μη αποδείξιμες προτάσεις - δηλαδή περιέχει ένα στοιχείο πίστης - τότε ο Gödel μάς δίδαξε ότι όχι μόνο τα μαθηματικά είναι θρησκεία, αλλά είναι και η μόνη θρησκεία που μπορεί να αποδείξει με λογικό τρόπο ότι είναι θρησκεία».</p>
        <footer>— John D. Barrow</footer>
    </blockquote>
    
    <p>Η φοβερή αυτή συνειδητοποίηση έρχεται από το ότι τα μαθηματικά αποκαλύπτουν - τα ίδια, με λογική συνοχή - τον αναπόφευκτο, μη αποδείξιμο πυρήνα τους, κάτι που καμία άλλη ιδεολογία ή θρησκεία δεν μπορεί να κάνει χωρίς να αυτοαναιρεθεί. Όπως στα μαθηματικά ξεκινάμε από αξιώματα, έτσι και κάθε ιδεολογία (π.χ. πολιτική, φιλοσοφική, θρησκευτική) ξεκινά από βασικές αρχές, όπως "όλοι οι άνθρωποι είναι ίσοι", "η ελευθερία είναι υπέρτατη αξία", "ο Θεός είναι παντοδύναμος" κ.λπ. Αυτές οι αρχές δεν αποδεικνύονται μέσα στο σύστημα, αλλά γίνονται δεκτές εξ αρχής.</p>
    
    <p>Για παράδειγμα, πολλά παραδοσιακά θεολογικά επιχειρήματα - όπως το οντολογικό (π.χ. ο Θεός είναι το τελειότερο ον που μπορούμε να συλλάβουμε, και μια απόδειξη της τελειότητάς του είναι η ύπαρξη· ένα τέλειο ον δεν θα ήταν τέλειο, αν δεν υπήρχε), το τελεολογικό (π.χ. το ανθρώπινο μάτι είναι τόσο περίπλοκο που δεν μπορεί να προέκυψε τυχαία, άρα κάποιος το σχεδίασε), ή το επιχείρημα της λεπτής ρύθμισης (fine-tuning) (π.χ. αν η σταθερά της βαρύτητας ήταν λίγο διαφορετική, δεν θα υπήρχαν άστρα ή ζωή, άρα κάποιος “ρύθμισε” το σύμπαν) - επιχειρούν να αποδείξουν λογικά την ύπαρξη του Θεού. Αν όμως μια θρησκεία προσπαθήσει να αποδείξει λογικά ότι ο Θεός υπάρχει (χωρίς να βασίζεται απλώς στην πίστη), τότε: αν η απόδειξη αποτύχει, διακυβεύεται το δόγμα· αν αποδείξει ότι δεν μπορεί να αποδείξει αυτό το δόγμα, τότε αναγνωρίζει την ανάγκη πίστης, δηλαδή δεν μπορεί να είναι λογικά πλήρης. Σε κάθε περίπτωση, προσπαθώντας να «λογικοποιήσει» την ίδια της την πίστη, παραβιάζει το δικό της θεμέλιο: ότι η πίστη λειτουργεί ανεξάρτητα από τη λογική. Μόνο τα μαθηματικά, όμως, έχουν καταφέρει με λογική να αποδείξουν την αναγκαιότητα ενός στοιχείου «πίστης» - δηλαδή αληθών αλλά μη αποδείξιμων προτάσεων.</p>
    
    <hr>

    <p>Φτάνοντας στο τέλος αυτού του νοητικού ταξιδιού (το ξέρω, θα αρχίσετε τα «μας κούρασες», αλλά ελπίζω να προβληματιστήκατε έστω και λίγο), επιστρέφουμε στο αρχικό, θεμελιώδες ερώτημα που τέθηκε μετά την αφήγηση για τον Πύργο της Βαβέλ: είναι τα μαθηματικά, αυτή η μυστηριώδης πανανθρώπινη γλώσσα, μια ανακάλυψη ή μια εφεύρεση; Η αναζήτηση της απάντησης, που κάθε άλλο παρά απλή είναι, δεν πρέπει να γίνεται αυτοσκοπός, καθώς η αλήθεια βρίσκεται σε μια λεπτή, σχεδόν αόρατη γραμμή μεταξύ των δύο.</p>
    
    <p>Από τη μία πλευρά, αν τα μαθηματικά είναι μια ανακάλυψη, αν οι δομές τους προϋπάρχουν στο ύφασμα του σύμπαντος, τότε τα θεωρήματα του Gödel αποκτούν μια βαθιά κοσμική σημασία. Μας λένε ότι το ίδιο το σύμπαν, στη θεμελιώδη λογική του, περιέχει όρια. Ότι η απόλυτη, πλήρης γνώση είναι ανέφικτη, όχι λόγω ανθρώπινης αδυναμίας, αλλά επειδή η «μη-πληρότητα» είναι ενσωματωμένη στον ίδιο του τον κώδικα. Υπό αυτό το πρίσμα, το σύμπαν μάς ψιθυρίζει ότι τα πάντα έχουν ένα όριο, ακόμα και αυτό που θεωρούσαμε το πιο τέλειο και απόλυτο δημιούργημα: η λογική. Σχεδόν ποιητικά, είναι σαν να μας λέει ότι ακόμα και ο θάνατος - η απόλυτη μη-πληρότητα - έρχεται για να πραγματοποήση την «εφικτή» πληρότητα - ολοκλήρωση - μέσα από την ατέλεια.</p>
    
    <p>Από την άλλη, αν τα μαθηματικά είναι μια εφεύρεση, τότε γινόμαστε μάρτυρες της απεριόριστης δύναμης, αλλά και των εγγενών ορίων, του ανθρώπινου εγκεφάλου. Δεν ανακαλύπτουμε την αντικειμενική πραγματικότητα, αλλά επινοούμε αμέτρητες, διαφορετικές, υποκειμενικές εκδοχές της, καθεμία συνεπής και πανίσχυρη εντός του δικού της πλαισίου. Η Ευκλείδεια, η Σφαιρική και η Υπερβολική Γεωμετρία δεν είναι τρεις όψεις της ίδιας αλήθειας, αλλά τρεις διαφορετικοί, παράλληλοι κόσμοι που γέννησε η φαντασία μας, επιλέγοντας διαφορετικές αρχικές συνθήκες, διαφορετικά αξιώματα (μήπως η υπόθεση των παράλληλων συμπάντων «μεταφράζεται» μαθηματικά ως η επιλογή συστημάτων που βασίζονται σε διαφορετικά αξιώματα;). Αυτό μας δίνει την απίστευτη ελευθερία να κατασκευάζουμε τα εργαλεία που χρειαζόμαστε, όχι για να βρούμε την «Αλήθεια», αλλά για να λύσουμε τα προβλήματα που μας θέτει η πραγματικότητα που βιώνουμε.</p>
    
    <p>Κι αν με ρωτάτε σε ποια αληθινή αλλά αναπόδεικτη πρόταση επιλέγω εγώ να πιστέψω, τότε η πίστη μου είναι η εξής: χωρίς πάντα να έχω λογικά τεκμήρια για να το αποδείξω, πιστεύω ότι τα μαθηματικά θα συνεχίσουν να μας χαρίζουν τόσο διαφορετικές, όσο και ανατριχιαστικά ακριβείς περιγραφές και προβλέψεις της πραγματικότητας. Άλλωστε, αν δεν το πίστευα ως μαθηματικός και θεωρητικός φυσικός, θα αποδεχόμουν τον επικείμενο επαγγελματικό μου θάνατο και την αιώνια οικονομική μου φτώχεια.</p>
    
    <p>«Το πιο ακατανόητο πράγμα σχετικά με το σύμπαν είναι ότι είναι κατανοητό», είπε ο Einstein. Δεν θα έπρεπε να είναι, κανείς δεν το υποχρεώνει να είναι. Κι όμως, εκεί ακριβώς έρχεται με σιγουριά - είτε ως ανακάλυψη είτε ως εφεύρεση - η αξία των μαθηματικών και της επιστήμης γενικότερα. Η αναζήτηση της αλήθειας και της γνώσης - το ταξίδι και όχι ο προορισμός - είναι μια βαθιά υπαρξιακή ανάγκη του ανθρώπου. Θυμηθείτε τους πολιτισμούς που, αν και απομονωμένοι στον χώρο και στον χρόνο, ανέπτυξαν τα μαθηματικά σαν να μην μπορούσαν να ζήσουν χωρίς αυτά. Κάθε φορά, λοιπόν, που θα ανοίγετε την τηλεόραση για να δείτε μια ταινία επιστημονικής φαντασίας, να σταματάτε για μια στιγμή να συνειδητοποιήσετε πως είστε ήδη οι πρωταγωνιστές στην πιο επιτυχημένη και αληθινή (αλλά αποδείξιμη ;) sci-fi όλων των εποχών. Την ταινία που - αποδεδειγμένα από τον Gödel - είναι ταυτόχρονα και επιστήμη (Science) και φαντασία (Fiction), απαιτώντας τόσο τη λογική αυστηρότητα όσο και την ελεύθερη, δημιουργική ανακάλυψη του μυστηρίου, ενός μυστηρίου που μας καλεί να το αποκωδικοποιήσουμε, γνωρίζοντας εκ των προτέρων πως κάθε απάντηση που θα βρίσκουμε, θα γεννά απλώς μια βαθύτερη και πιο όμορφη ερώτηση...</p>
    
    <hr>

    <h3>Η «Απόδειξη» του «1 = 0»</h3>
    <div class="proof-section">
        <ol>
            <li>Έστω δύο τυχαίοι αριθμοί a, b τέτοιοι ώστε a = b.</li>
            <li>a² = ab</li>
            <li>2a² = a² + ab</li>
            <li>2a² - 2ab = a² - ab</li>
            <li>2(a² - ab) = 1(a² - ab)</li>
            <li>2 = 1</li>
            <li>1 = 0</li>
        </ol>
        <p>Πού υπάρχει η αντίφαση (αν υπάρχει πάντα σύμφωνα με τη γνώμη σας) που κάνει το σύστημα ασυνεπές;</p>
    </div>

</article>
</main>

</body>

</html>
