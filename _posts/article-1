<!DOCTYPE html>
<html lang="el">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>«Περάσαμε»: Ένα Εθνικό Τραύμα σε Πρώτο Πληθυντικό</title>
    <style>
        /* Γενικό Στυλ Σελίδας */
        body {
            font-family: -apple-system, BlinkMacSystemFont, "Segoe UI", Roboto, Helvetica, Arial, sans-serif;
            line-height: 1.7;
            background-color: #f9f9f9;
            color: #333;
            margin: 0;
            padding: 0;
        }

        /* Κεντρικό Κοντέινερ του Άρθρου */
        .article-container {
            max-width: 800px;
            margin: 2rem auto;
            padding: 2rem;
            background-color: #ffffff;
            border-radius: 8px;
            box-shadow: 0 4px 12px rgba(0, 0, 0, 0.08);
        }

        /* Στυλ για τον Κύριο Τίτλο */
        h1 {
            font-size: 2.5rem;
            font-weight: 700;
            line-height: 1.2;
            color: #2c3e50;
            margin-bottom: 0.5rem;
            text-align: center;
        }

        /* Μετα-πληροφορίες (Ημερομηνία) */
        .article-meta {
            text-align: center;
            color: #7f8c8d;
            font-style: italic;
            margin-bottom: 2rem;
        }

        /* Οριζόντια Γραμμή */
        hr {
            border: none;
            height: 1px;
            background-color: #e0e0e0;
            margin: 2rem 0;
        }

        /* Στυλ για τις παραγράφους */
        p {
            margin-bottom: 1.2em;
            font-size: 1.1rem;
        }

        /* Στυλ για τα Blockquotes (Παραθέματα, Νόμοι, Διάλογοι) */
        blockquote {
            margin: 1.5em 0;
            padding: 1em 1.5em;
            border-left: 5px solid #3498db;
            background-color: #ecf0f1;
            border-radius: 4px;
            font-style: italic;
        }
        
        blockquote p {
            margin-bottom: 0.5em;
        }

        /* Στυλ για τα πλάγια γράμματα (Emphasis) μέσα στα παραθέματα */
        blockquote em {
            color: #c0392b;
            font-weight: 600;
        }

        /* Στυλ για τον ορισμό */
        .definition {
            font-style: normal;
        }
        
        .definition strong {
            color: #2c3e50;
        }

        /* Προσαρμογή για Κινητές Συσκευές */
        @media (max-width: 768px) {
            .article-container {
                padding: 1.5rem;
                margin: 1rem;
            }
            h1 {
                font-size: 2rem;
            }
            p {
                font-size: 1rem;
            }
        }
    </style>
</head>
<body>

    <main>
        <article class="article-container">
            
            <h1>«“Περάσαμε”: Ένα Εθνικό Τραύμα σε Πρώτο Πληθυντικό»</h1>
            <div class="article-meta">Δημοσιεύθηκε: 8 Ιουλίου 2025</div>
            <hr>

            <p>Δευτέρα 2 Ιουνίου 2025, Παρίσι. Έχοντας δώσει το τελευταίο μάθημα της εξεταστικής πριν από δύο εβδομάδες, έχω όλο τον χρόνο πλέον να αφιερωθώ στο αντικείμενο μελέτης της καλοκαιρινής μου πρακτικής, που επικεντρώνεται σε ένα άκρως ενδιαφέρον συνοθύλευμα μαθηματικών ιδεών και φυσικής πραγματικότητας στο πλαίσιο της Γενικής Σχετικότητας. Κι όμως, ενώ ξεκινάω το διάβασμα, μια ανεξήγητη ανησυχία παρεμποδίζει το μυαλό μου από το να συγκεντρωθεί. Μία απροσδόκητη αγωνία που, στο πέρασμα του χρόνου, μετατρέπεται σε ψυχοφθόρο άγχος, με καθιστά ανίκανο όχι μόνο να την καταπραΰνω, αλλά πολύ περισσότερο να την εκλογικεύσω, να την ερμηνεύσω και να εντοπίσω τον μηχανισμό που την προκαλεί. Ποιος θα περίμενε ότι, μετά από ώρα σκέψεων και αποκλεισμού όλων των πιθανών παραγόντων που μπορεί να ευθύνονται, μία τυχαία ματιά στην ημερομηνία της οθόνης του κινητού μου θα έδινε την απάντηση: ήταν η ημέρα έναρξης των Πανελλαδικών εξετάσεων στην Ελλάδα!</p>

            <p>Δεν θα ήταν παράλογο να αναρωτηθεί κανείς πώς η διοργάνωση μιας εξέτασης Μαθηματικών στην Ελλάδα μπορεί και επηρεάζει αρνητικά την ψυχολογική κατάσταση ενός φοιτητή στη Γαλλία. Κάποιου που δεν έχει την παραμικρή επαφή με το ελληνικό εκπαιδευτικό σύστημα και του οποίου η επαγγελματική σταδιοδρομία βρίσκεται ήδη πολύ μακριά από την Ελλάδα. Πόσο μάλλον όταν ο ίδιος υπήρξε, την προηγούμενη χρονιά, αριστούχος του συστήματος και εισακτέος στην πρώτη σε βαθμολογία σχολή του 2ου επιστημονικού πεδίου (το τμήμα Ηλεκτρολόγων Μηχανικών και Μηχανικών Υπολογιστών του Εθνικού Μετσόβιου Πολυτεχνίου). Μια σχολή που αποφάσισε να μην την παρακολουθήσει, φεύγοντας στο εξωτερικό για να κυνηγήσει το όνειρό του στην έρευνα της θεωρητικής-μαθηματικής φυσικής, σε ένα πανεπιστήμιο που δεν έχει να ζηλέψει τίποτα από το ελληνικό (το Πανεπιστήμιο Paris-Saclay, είναι no. 12 στον κόσμο στην λίστα Shanghai για το 2024 και συμβάλλει στο 15% της ερευνητικής δραστηριότητας στη Γαλλία). Ακόμη κι αν τόσα γεγονότα μοιάζουν αντιφατικά με την πραγματικότητα, εκείνη επιμένει: κατά τη διάρκεια των Πανελλαδικών εξετάσεων του 2024 δεν αισθάνθηκε το άγχος που νιώθει τώρα στο άκουσμά τους, στη σκέψη τους, στην ανάμνησή της ύπαρξής τους...</p>
            
            <p>Το «βαρύ κι ασήκωτο» όνομα των Πανελλαδικών Εξετάσεων «στοιχειώνει» ακόμα και τους πιο ταλαντούχους και πειθαρχημένους νεοέλληνες μαθητές, ακόμα και τους ταλαντούχους-πειθαρχημένους, θεωρητικά «άτρωτους», δημιουργώντας στο μυαλό τους έναν εφιάλτη για έναν θεσμό που, αν το καλοσκεφτεί κανείς, δεν είναι παρά μόνο μία απλή τετραήμερη διαδικασία εξέτασης. Βέβαια, η ουλή που αφήνει στη συνείδησή τους είναι τόσο βαθιά, από τη σιωπηρή προεργασία ετών, που δεν είναι πλέον στο χέρι τους να μην αγχωθούν, να μην τρομοκρατηθούν, είτε αποτύχουν είτε πετύχουν, είτε οι εξετάσεις έρχονται είτε έχουν προ πολλού περάσει.</p>

            <p>Θα μπορούσα να παραθέσω τρομακτικούς όρους για να χαρακτηρίσω το φαινόμενο, όπως «πλύση εγκεφάλου» ή «ψυχολογική χειραγώγηση», αλλά νομίζω εκείνος που ικανοποιεί όλες τις συνθήκες είναι ο εξής:</p>

            <blockquote class="definition">
                <p><strong>Εσωτερικευμένο κοινωνικό άγχος:</strong> η ψυχολογική κατάσταση στην οποία ένα άτομο βιώνει ακραίο φόβο και πίεση απέναντι σε ένα κοινωνικά υπερφορτισμένο γεγονός, όχι λόγω της εγγενούς δυσκολίας του γεγονότος, αλλά λόγω της μακροχρόνιας πολιτισμικής του κατασκευής ως «δοκιμασίας ζωής».</p>
            </blockquote>

            <p>Και τα στοιχεία το επιβεβαιώνουν, με την έρευνα του ΕΚΠΑ το 2023 να βρίσκει ότι το 73% των μαθητών δηλώνουν πως αισθάνονται έντονο ή υπερβολικό άγχος κατά τη διάρκεια της Γ' Λυκείου και ότι 1 στους 4 μαθητές εμφανίζει συμπτώματα κατάθλιψης κατά την περίοδο της προετοιμασίας. Στη διετή προετοιμασία των εξετάσεων, ο μαθητής έρχεται διαρκώς αντιμέτωπος με πολύπλοκες επιστημονικές έννοιες, με δυσεπίλυτες συνδυαστικές ασκήσεις και απαιτητικά τεστ σύντομου χρόνου, αλλά ουσιαστικά ποτέ δεν αποθαρρύνεται από το διαρκώς κλιμακούμενο επίπεδο δυσκολίας ούτε από τις αυξανόμενες απαιτήσεις του διαβάσματος. Αυτό που τον κάνει να τρέμει εκείνα τα τέσσερα τρίωρα του Ιουνίου είναι η ψευδαίσθηση που έχουν σχηματίσει στο μυαλό του για το πόσο μεγάλο είναι το διακύβευμα των εξετάσεων. Είναι ο φόβος της αποτυχίας, και όχι η προσδοκία της επιτυχίας, εκείνο που τον καταβάλλει. Σε έρευνα του 2022 από τη διαΝΕΟσις, ένας στους δύο γονείς απάντησε ότι θα τον απογοήτευε πολύ ή αρκετά εάν το παιδί του ήταν μέτριος μαθητής (προσέξτε, όχι «κακός» αλλά «μέτριος»). Μια άποψη που έρχεται σε αντίθεση με την κοινή λογική ότι, σε ένα ιεραρχικό εκπαιδευτικό σύστημα διαγωνιστικού χαρακτήρα, αναπόφευκτα το σύνολο των μέτριων και αδύναμων μαθητών υπερβαίνει κατά πολύ εκείνο των καλών. Και αυτήν την απέχθεια προς τη μετριότητα έχουν φροντίσει (το γ' πληθυντικό δεν αναφέρεται μόνο στους γονείς, όπως θα δείτε στην πορεία, χωρίς βέβαια αυτό να ελαφρύνει την ευθύνη τους) να την ενσπείρουν στο παιδί ασυνείδητα, πριν καλά-καλά ξεπηδήσει από την κούνια.</p>

            <hr>

            <p>Μετά από μια δημιουργική ημέρα έρευνας για την πρακτική μου, τώρα πλέον διά ζώσης στο πανεπιστήμιο στα Ιωάννινα, κάθομαι αμέριμνα στην άκρη του μικρού πάρκου της γειτονιάς και ρεμβάζω το ηλιοβασίλεμα πάνω από τις ταράτσες των κτηρίων. Κάποια στιγμή, λίγο παραδίπλα, δύο μαμάδες συναντιούνται τυχαία ενώ τα μικρά παιδιά τους παίζουν στην αλάνα, χαιρετιούνται και ξεκινάει η ακόλουθη στιχομυθία:</p>
            
            <blockquote>
                <p>-- Πώς τα πήγε ο Μίλτος;</p>
                <p>-- Χάλια, χάλια, άστα να πάνε...</p>
                <p>-- Δεν πειράζει, καλέ, δεν είναι όλοι για τα γράμματα. Για όλους έχει ο Θεός, θα βρει κάτι να κάνει... Εμένα ο δικός μου, ο Χρηστάκης, αρίστευσε, περάσαμε τρίτοι.</p>
                <p>-- Ααα, συγχαρητήρια, μπράβο! Ο δικός σας βγήκε ξύπνιος, θα πήρε από τον πατέρα του που είναι γιατρός. Μακάρι να πάει και η μικρή σας έτσι.</p>
                <p>-- Και εσάς ο μικρός, μην ξαναπερνάτε τα ίδια. Αλλά και τώρα, ο Μίλτος τι; Είχατε πάει και πληρώνατε φροντιστήρια;</p>
                <p>-- Πληρώναμε, πληρώναμε...</p>
                <p>-- Μμμμ, δεν τα πήγε καλά. Δεν πειράζει, μωρέ, του χρόνου, του χρόνου...</p>
                <p>-- Ναι, του χρόνου.</p>
                <p>-- Εμένα, βέβαια, δεν πήγαν στράφι τα λεφτά που δώσαμε για τον Χρηστάκη. Ευτυχώς, να λες, που ήταν χαρισματικός...</p>
                <p>-- Έτσι, έτσι είναι...</p>
                <p>Σιωπή...</p>
            </blockquote>

            <p>Αμφιβάλλω αν υπάρχει έστω και ένας πολίτης της Ελλάδας που δεν έχει ακούσει (ή και κάνει) την ίδια ή παρόμοια συζήτηση. Μια συνομιλία σαν όλες τις υπόλοιπες καθημερινές κουβέντες, που διαθέτει ωστόσο, εν αγνοία της, μια ανατριχιαστική ικανότητα να καθρεφτίζει την ιδιοσυγκρασία ενός ολόκληρου λαού. Είναι ένας ολόκληρος μηχανισμός κοινωνικής πίεσης συμπυκνωμένος σε λίγες φράσεις, ένας παλμός που κάθε Έλληνας λαμβάνει ασύστολα από πολύ μικρός. Σας προκαλώ να διαβάσετε προσεκτικά, όχι τις λέξεις, αλλά τα σήματα που εκπέμπονται. Αντιληφθείτε το πρώτο πληθυντικό πρόσωπο, το «αριστεύσαμε», το «περάσαμε», που μετατρέπει την ατομική προσπάθεια του παιδιού σε συλλογικό τρόπαιο της οικογένειας. Παρατηρήστε την σχεδόν γενετική απόδοση της επιτυχίας στον «ξύπνιο» που «πήρε από τον πατέρα του», μια βολική εξήγηση που καθιστά την αποτυχία του άλλου παιδιού μια εγγενή, προσωπική ανεπάρκεια. Δείτε την ψυχρή λογιστική των φροντιστηρίων που «δεν πήγαν στράφι», μετατρέποντας την παιδεία σε επένδυση και τον μαθητή σε χρηματιστηριακή μετοχή. Ακόμη και η λεπτή ειρωνεία και ο υποβιβασμός («Δεν πειράζει, καλέ, δεν είναι όλοι για τα γράμματα») ή η επίκληση στο θείο («για όλους έχει ο Θεός») έχουν τη σημασία τους. Αυτό που διαβάζετε δεν είναι μια απλή συζήτηση. Είναι η ζωντανή μετάδοση της κοινωνικής δίκης που στοιχειώνει τα όνειρα των παιδιών μας, η δημόσια επικύρωση του φόβου της αποτυχίας και η σιωπηρή παραδοχή ότι σε αυτό το σύστημα, δεν αρκεί να προσπαθήσεις· είσαι υποχρεωμένος να νικήσεις (ή, αν δεν σου «έτυχε» το γονίδιο, όπως πιστεύουν, να χάσεις).</p>

            <hr>

            <p>Σύμφωνα με την ανώτατη νομική πηγή, το Σύνταγμα της Ελλάδας, στην παράγραφο 2 του Άρθρου 16:</p>
            <blockquote>
                <p>«H παιδεία αποτελεί βασική αποστολή του Kράτους και έχει σκοπό την <strong>ηθική</strong> (<em>όταν γίνονται γνωστά καθημερινά περιστατικά ξυλοδαρμών και bullying;</em>), <strong>πνευματική</strong> (<em>όταν υπάρχει μάθημα εξέτασης Λατινικών το 2025;</em>), <strong>επαγγελματική</strong> (<em>όταν επιλέγουμε φυσικό, χημικό και βιολογικό χωρίς να έχουμε κάνει ποτέ ένα πείραμα;</em>) και <strong>φυσική</strong> (<em>με το «πάρτε μπάλα και παίξτε»;</em>) αγωγή των Eλλήνων, την ανάπτυξη της εθνικής και θρησκευτικής συνείδησης και τη διάπλασή τους σε ελεύθερους και υπεύθυνους πολίτες».</p>
            </blockquote>

            <p>Ο νόμος 1566/1985, που για δεκαετίες αποτέλεσε τον κορμό της πρωτοβάθμιας και δευτεροβάθμιας εκπαίδευσης, εξειδικεύει περαιτέρω (ωχ, τι ειρωνεία μας περιμένει πάλι) τον συνταγματικό σκοπό. Σύμφωνα με το Άρθρο 1:</p>
            <blockquote>
                <p>«Σκοπός της πρωτοβάθμιας και δευτεροβάθμιας εκπαίδευσης είναι να συμβάλει στην <strong>ολόπλευρη</strong> (<em>με την επιλογή του «άστοχου» κόντρα μαθήματος στην Γ' Λυκείου;</em>), <strong>αρμονική</strong> (<em>όταν για δύο ολόκληρες χρονιές, μετά από 6 ώρες σχολείο, κάνεις τουλάχιστον 2 ώρες φροντιστήριο και καλείσαι και να διαβάσεις για την επόμενη μέρα;</em>) και <strong>ισόρροπη</strong> (<em>όταν από την Α’ Λυκείου σου λένε να «παρατήσεις» ό,τι δεν θα επιλέξεις στην Γ';</em>) ανάπτυξη των διανοητικών και ψυχοσωματικών δυνάμεων των μαθητών, ώστε, ανεξάρτητα από φύλο και καταγωγή, να έχουν τη δυνατότητα να εξελιχθούν σε <strong>ολοκληρωμένες</strong> (<em>όταν μπαίνεις στην τάξη και ο καθηγητής-πρότυπο δεν συζητά παρά για τα υπερ-εξειδικευμένα θέματα των εξετάσεων, αν το κάνει κι αυτό;</em>) προσωπικότητες και να ζήσουν <strong>δημιουργικά</strong> (<em>μήπως το πιο κοντινό σε δημιουργικότητα που έχουμε πετύχει είναι να την επιλέξουμε ως θέμα της έκθεσης στις Πανελλαδικές;</em>)»</p>
            </blockquote>
            
            <hr>

            <p>Σκοπός αυτού του άρθρου δεν είναι ούτε να περάσει κάποιο αντικυβερνητικό-αντιεξουσιαστικού χαρακτήρα μήνυμα ενάντια στην κυβερνητική πολιτική στο θέμα της εκπαίδευσης ή στο θεσμό των Πανελλαδικών εξετάσεων (θεσμός διαχρονικός και διακυβερνητικός πλέον, κλείνοντας 42 χρόνια ζωής), ούτε να προτείνει επιπόλαιες λύσεις καφενειακού τύπου (γιατί θα ξεκινήσετε με την αιτία των πάντων: «δεν έχουμε λεφτά»...) σε ένα πολυπαραγοντικό πρόβλημα που πλέον έχει αποκτήσει αυτοτροφοδοτούμενη παρασιτική φύση και βρίσκει τις ρίζες του στην ίδια την ελληνική νοοτροπία. Μην ξεχνάτε ότι ο συντάκτης δεν είναι παρά ένας ακομμάτιστος, προβληματισμένος νέος (των θετικών επιστημών, επίσης, και όχι των επιστημών της εκπαίδευσης) και όχι ένας «παντογνώστης» ειδήμων εκτός του αντικειμένου μελέτης του, ή πρόσωπο εξουσίας με ιδιοτελή συμφέροντα και βλέψεις προπαγάνδας. Και σε όσους όλα αυτά ακούγονται, στην καλύτερη περίπτωση, πρωτόγνωρα και, στη χειρότερη, φαντασιόπληκτα, επειδή είχαν την τύχη οι ίδιοι ή/και τα παιδιά τους να φοιτήσουν σε ιδιωτικά ή πρότυπα σχολεία, η απάντηση είναι απλή. Η δική μου μαρτυρία προέρχεται από την «άλλη Ελλάδα»: από ένα μικρό, ορεινό χωριό, το Μέτσοβο. Και όχι, η ιστορική του σημασία ή η τουριστική του ταμπέλα δεν αλλάζει στο ελάχιστο το γεγονός ότι το εκπαιδευτικό του επίπεδο, όπως και σε αμέτρητα άλλα μέρη της χώρας, είναι ελλειμματικό.</p>

            <p>Αναδεικνύω τα προβλήματα και γράφω γιατί για μένα η Ελλάδα δεν είναι μια ξεγραμμένη υπόθεση (όπως, πιστέψτε με, θα μπορούσε να ήταν και είναι για πολλούς Έλληνες του εξωτερικού). Γράφω γιατί μπορεί εγώ να «ξέφυγα» από το σύστημα, αλλά αυτό δεν σημαίνει ότι δεν νιώθω φόβο και αδικία για αυτό που περνούν τα αδέρφια μου, οι φίλοι, οι συμπολίτες και όλοι οι νέοι γενικότερα. Γράφω γιατί όποιος σιωπά μπροστά στο έγκλημα ενώ το βλέπει είναι συνένοχος. Γράφω γιατί είναι το λιγότερο που μπορώ να κάνω για να νιώσω ότι βοηθάω. Μα προτίστως, γράφω γιατί θαυμάζω και ασπάζομαι τη σωκρατική μαιευτική μέθοδο και όχι την πλέον διαδεδομένη, μακιαβελική...</p>

        </article>
    </main>

</body>
</html>
